Chiesa in Valmalenco (la Sésa in dialetto valtellinese) è un comune di 2.712 abitanti della provincia di Sondrio. È situato in Valmalenco, presso la confluenza del Lanterna nel Mallero. Chiesa è un centro turistico noto per la pratica degli sport invernali, ed in particolare dello sci alpino presso la ski area del Palù, nonché per la pratica dell'alpinismo e dell'escursionismo in montagna. Nel suo territorio si trova infatti l'Alta via della Valmalenco, una traversata di otto giorni che interessa il gruppo del Monte Disgrazia, il Massiccio del Bernina ed il Gruppo dello Scalino.